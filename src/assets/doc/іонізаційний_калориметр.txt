Іонізаційний калориметр у фізиці елементарних частинок і ядерній фізиці — прилад, який вимірює енергію частинок. Більшість частинок, що потрапляють до калориметра, під час взаємодії з його речовиною ініціюють виникнення вторинних частинок, передаючи їм частину своєї енергії. Вторинні частинки утворюють зливу, яка поглинається в об'ємі калориметра і її енергія вимірюється за допомогою напівпровідникових, іонізаційних детекторів, пропорційних камер, детекторів черенковського випромінювання або сцинтиляційних детекторів. Енергія може бути виміряна повністю (це вимагає повного поглинання часток зливи в чутливому об'ємі калориметра), або частково, з подальшим перерахуванням поглиненої енергії в повну енергію первинної частинки. Як правило, калориметри мають поперечну (щодо траєкторії частинки) сегментацію для отримання інформації про напрямок руху частинки і виділеної енергії, і поздовжню сегментацію для отримання інформації про форму зливи і, виходячи з цього, — про тип частинки. Проектування калориметра — активна галузь досліджень у фізиці елементарних частинок, як при дослідженні космічних променів, так і для вивчення частинок у прискорювачах.