«Атлас українських історичних міст» - картографічна академічна наукова серія, присвячена реконструкціям, порівняльним дослідженням та публікаціям картографічних і графічних репродукцій минулого міст України. Над атласами працювали дослідники наукових, міських та комерційних установ та організацій: Львівське відділення Інституту української археографії та джерелознавства імені М. С. Грушевського НАН України, Науково-дослідний центр «Рятівна археологічна служба» Інституту археології НАН України, Центр міської історії Центрально-Східної Європи, Центральний державний історичний архів України, м. Львів, Канадський інститут українських студій, Музей мистецтва та історії Жидачівської землі, Державний історико-архітектурний заповідник у м. Жовкві, Національний заповідник «Давній Галич», Державний історіко-культурний заповідник у м. Белзі та Інститут геоінформаційних систем (Львів).
Кожен том складається з двох частин: картографічної та текстової. Картографічна частина містить історичні карти міста (з XVII-XVIII століть), карти-реконструкції (план фортифікацій, сакральних споруд, археологічних пам'яток, розвитку території міста) та види міст у ХІХ столітті. У текстовій частині автори публікують історичні нариси про розвиток міста до сьогодення, де також надають пояснення до публікованих планів, їхній археографічний опис та бібліографічне впровадження. «Атлас українських історичних міст» включений до європейської серії міських атласів, що виходять під егідою Міжнародної комісії з історії міст.
За мету видання ставить ціль створити підстави для порівняльної історії українських та європейських міст у різних періодах та аспектах їхнього життя. Серія започаткована 2014 року. Всього вийшло п'ять томів атласів: Львів (2014), Галич (2018), Жовква (2016), Жидачів (2020), Белз (2022). Зміст, тексти та експлікації до карт публікуються англійською та українською мовами.
Головний науковий редактор серії Мирон Капраль. Остання наукова рада атласу: Микола Бевз, Геннадій Боряк, Мирон Капраль, Кіт Лиллей, Георгій Папакін, Франк Сисин, Валерій Смолій, Ростислав Cocca, Каталін Сенде, Даніель Штраке, Ярослав Яцків.